# An ceangal idir téarma.ie agus Nua-Chorpas na hÉireann

## Cad é Nua-Chorpas na hÉireann?

Is bailiúchán mór téacsanna Gaeilge é Nua-Chorpas na hÉireann a bhfuil timpeall is 30 milliún focal ann. Tá réimse leathan téacsanna ar fáil sa chorpas: saothair ficsin, téacsanna faisnéise, tuairiscí nuachta, cáipéisí oifigiúla agus eile. Tá an corpas cóirithe sa chaoi gur féidir taighde teangeolaíoch a dhéanamh air – mar shampla, samplaí a aimsiú d'fhocail faoi leith agus iad á n-úsáid i gcomhthéacs, nó minicíocht focal a fhiosrú.

Foras na Gaeilge a thionscain Nua-Chorpas na hÉireann mar chuid de thionscadal an Fhoclóra Nua Béarla-Gaeilge. Sa bhreis air sin, tá an corpas ar fáil don phobal ar shuíomh faoi leith, <corpas.focloir.ie>. An comhlacht *Lexical Computing Limited* a chruthaigh an suíomh sin i gcomhar le Fiontar & Scoil na Gaeilge, DCU. Tá suíomh an chorpais nasctha leis an mbunachar téarmaíochta téarma.ie sa tslí gur féidir samplaí úsáide na dtéarmaí Gaeilge a lorg sa chorpas go saoráideach ach cliceáil ar dheilbhín in aice leis na téarmaí. (Téarmaí Gaeilge amháin atá i gceist. Téarmaí nach bhfuil deilbhín in aice leo, níl siad le fáil sa chorpas.)

## Rochtain ar Nua-Chorpas na hÉireann

An chéad uair a chliceálann tú ar an deilbhín, feicfidh tú preabfhuinneog ag iarraidh ainm agus pasfhocal ort. Tá sé sin amhlaidh de bharr go gcaithfear clárú roimh ré chun an corpas a úsáid. Nuair a chuimsítear téacs mar chuid de chorpas ní chailleann an téacs aon chuid den chosaint dhlíthiúil atá aige faoi dhlí an chóipchirt. Is mar gheall air seo a chaithfear clárú chun rochtain a fháil ar Nua-Chorpas na hÉireann. Mura bhfuil tú cláraithe cheana, cuir an phreabfhuinneog ar ceal agus gheobhaidh tú treoracha maidir leis an modh cláraithe. Níl le déanamh ach foirm a líonadh ar líne agus fanacht go bhfaighidh tú deimhniú ar an ríomhphost ó Fhoras na Gaeilge. De ghnáth, ba cheart go bhfaighfeá an deimhniú sin taobh istigh de lá oibre. Beidh tú ábalta an corpas a úsáid ansin.

Má tá tú cláraithe cheana, scríobh d’ainm agus do phasfhocal sa phreabfhuinneog sin. Ní gá é seo a dhéanamh ach uair amháin; ní iarrfaidh an suíomh arís ort é má tá tú logáilte isteach cheana.

## Conas an corpas a úsáid

Tar éis duit teacht chuig an gcorpas ó téarma.ie, gheobhaidh tú leathanach agus trí chineál sonraí ann:

1. **Comhchordacht**: Feicfidh tú liosta samplaí den fhocal nó den téarma á úsáid in abairtí a roghnaíodh go huathoibríoch as an gcorpas. Beidh timpeall is deich sampla á léiriú ar an leathanach seo agus is féidir teacht ar a thuilleadh díobh ach cliceáil ar an nasc ‘tuilleadh’.
2. **Comhlogaíochtaí**: Sa bhosca ar dheis, feicfidh tú liosta de na deich bhfocal is minice a úsáidtear in éineacht leis an bhfocal a chuardaigh tú. Mar shampla, má chuardaíonn tú *doras*, gheobhaidh tú focail ar nós *oscail*, *dúnta*, *plab* agus eile. Arís, is féidir tuilleadh díobh a fháil ach cliceáil ar an nasc ‘tuilleadh’. Tá liosta na gcomhlogaíochtaí seo bunaithe ar eolas a baineadh as an gcorpas go huathoibríoch.
3. **Staitisticí**: Ag bun an leathanaigh, gheobhaidh tú eolas staitistiúil i dtaobh úsáid an fhocail de réir critéar áirithe, mar shampla de réir seánra nó canúna. Mar shampla, má chuardaíonn tú *fata*, feicfidh tú gur i gConnachta is coitianta é. Arís, tá na staitisticí seo bunaithe ar eolas a baineadh as an gcorpas go huathoibríoch. Is féidir teacht ar a thuilleadh staitisticí ach cliceáil ar an nasc ‘tuilleadh’.

Ina theannta sin, is féidir an corpas a úsáid go neamhspleách ar téarma.ie ach dul chuig <corpas.focloir.ie>, logáil isteach agus focal nó téarma a scríobh isteach sa bhosca cuardaigh ar an leathanach baile.

## Cuardaigh níos casta

Más maith leat cuardaigh níos casta a dhéanamh sa chorpas ná mar is féidir ar an leathanach baile, is féidir leas a bhaint as na roghanna sa roghchlár ar chlé. Seo achoimre ar na roghanna atá ar fáil ann.

**Comhchordacht**: Anseo, is féidir leat abairtí a aimsiú agus a liostú as an gcorpas bunaithe ar na focail a thagann chun cinn iontu. Tá an cuardach seo níos cumhachtaí ná an ceann atá ar fáil ar an leathanach baile; mar shampla, má roghnaíonn tú ‘leama’ sa bhosca aníos, beidh tú ábalta cuardach a dhéanamh beag beann ar fhoirm an fhocail: clóscríobh *fuinneog* agus gheobhaidh tú abairtí ina bhfuil foirm infhillte nó chlaochlaithe ar bith den fhocal: *fuinneoige*, *bhfuinneog* agus mar sin de. Sa bhreis air sin, is féidir an liosta abairtí a shórtáil agus a scagadh de réir critéar éagsúil.

**Liosta Focal**: Anseo, is féidir liostaí éagsúla focal a bhaint as an gcorpas, mar shampla liosta na bhfocal is coitianta a thagann chun cinn sa Ghaeilge, agus mar sin de.

**Achoimre Focal**: Rannóg é seo a thugann deis duit féachaint ar na focail eile a úsáidtear go minic in éineacht leis an bhfocal a chuardaigh tú. Cuirtear na torthaí i láthair i liostaí de réir an choibhnis ghramadaí atá idir an dá fhocal. Mar shampla, má chuardaíonn tú briathar, gheobhaidh tú liosta amháin de na cuspóirí is minice a ghabhann leis an mbriathar, liosta eile de na hainmnithe is minice a ghabhann leis, agus mar sin de. Cuimhnigh go mbaintear an t-eolas seo as an gcorpas go huathoibríoch agus, dá bhrí sin, ní gá go mbeidh sé go hiomlán cruinn i gcónaí.

**Teasáras**: Is féidir focal a chlóscríobh anseo agus liosta a fháil de na focail eile atá cosúil leis ó thaobh a bpatrún úsáide. Mar shampla, má chuardaíonn tú an aidiacht *folláin*, gheobhaidh tú roinnt aidiachtaí eile ar nós *sláintiúil* agus *sábháilte*. Go bunúsach, is liosta é seo d’fhocail ar dócha gur comhchiallaigh iad de bharr go n-úsáidtear ar bhealach cosúil iad. Ach arís, cuimhnigh gur baineadh an t-eolas as an gcorpas go huathoibríoch agus, dá bhrí sin, ní gá go mbeidh na focail seo ina gcomhchiallaigh i gcónaí.

**Difríocht**: Is áis í seo chun an difríocht idir dhá fhocal a fhiosrú, bunaithe ar na focail a bhíonn in aice leo. Má scríobhann tú dhá fhocal atá gar dá chéile ó thaobh brí de, abair *leanbh* agus *páiste*, gheobhaidh tú eolas a chuideoidh leat an difríocht eatarthu a thuiscint: feicfidh tú gur focail ar nós *saolaigh* agus *baist* a úsáidtear de ghnáth le *leanbh*, agus gur focail ar nós *múin* agus *foghlaim* a úsáidtear de ghnáth le *páiste*.

## Breis eolais

Tá suíomh an chorpais bunaithe ar *Sketch Engine*, bogearra cuardaigh corpais de chuid *Lexical Computing Limited*. Má tá breis eolais uait maidir leis na háiseanna atá ar fáil ar an suíomh, tá treoir chuimsitheach le fáil i g[comhaid chabhrach](https://www.sketchengine.eu/frequently-asked-questions/) *Sketch Engine* féin.
